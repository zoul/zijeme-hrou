---
title: Ohlédnutí za seminářem He-Art
layout: blog-post
---

V sobotu 30. listopadu 2013 v Boskovicích úspěšně proběhl seznamovací seminář
našeho sportovního tréninkového programu He-Art. Kurzy většinou plánujeme
maximálně pro dvacet nebo třicet účastníků, protože v menší skupině se lépe
pracuje. Jelikož ale tentokrát šlo o úvodní, přehledový kurz, nabrali jsme
všech sedmdesát trenérů-zájemců a naplnili tak celý boskovický zámecký skleník.

Kurz měl dvě části, dopolední teoretickou a odpolední praktickou. V dopolední
části jsme se pokusili nastínit základní myšlenky programu He-Art, tedy koučování
a výuku sportovních dovedností metodou svobodných her a koncentrované praxe.
(K podrobnějšímu vysvětlení svobodných her a koncentrované praxe se tady na
webu dostaneme někdy příště, ale v zásadě jde o to, aby se sportovci mohli učit
do velké míry sami v dostatečně podnětném a přirozeném prostředí, tedy nikoliv
nutně jen příkazovým způsobem a drilem izolovaných situací.) V praktické části
si pak trenéři mohli některé hry a úvahy vyzkoušet přímo na hřišti.

O podobě kurzu si můžete udělat hrubou představu z následujícího
čtvrthodinového sestřihu:

<div class="flex-video widescreen vimeo">
<iframe src="http://player.vimeo.com/video/80990031?title=0&amp;byline=0&amp;portrait=0"> </iframe>
</div>

Ve vyšší kvalitě si můžete záznam pustit [na serveru Vimeo][vimeo]. Můžete si
také přečíst [rozhovor v Blanenském deníku][denik], který vznikl přímo na
hřišti těsně po ukončení praktické části semináře. Úvodní seminář samozřejmě
stačil jen na povrchní seznámení s programem He-Art. Pro trenéry, kteří tento
styl práce považují aspoň v něčem za přínosný, budeme v budoucnu pořádat
navazující kurzy – sledujte web!

[denik]: http://goo.gl/hVh7c2
[vimeo]: https://vimeo.com/80990031
