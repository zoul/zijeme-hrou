---
title: Ohlédnutí za halovým turnajem v Třebíči
---

Vstup do fotbalové halové sezóny SK FŠ Třebíč obstarali nejmladší hráči narození v r. 2008 v neděli 2. listopadu. Kluci z domácí Fotbalovky, Vysočiny Jihlava a Zbrojovky Brno ovšem v hale SPŠ technické nehráli běžná utkání na 2 branky na celou halu. Pro zdokonalování základních fotbalových dovedností se pro děti mnohem více hodí malé formy utkání. V celorepublikovém měřítku jsou taková utkání stále ještě novým trendem, ale ve Fotbalovce o něm vědí a v rámci projektu Žijeme hrou jej po loňské premiéře stále vylepšují i v halových turnajích.

Hala byla rozdělena na 3 hřiště, na kterých se hrálo najednou – na prvním na 2 házenkářské branky bez brankářů 3 proti 3, na druhém ve tvaru kruhu se 6 brankami z kuželů 2 proti 2 hráčům a na třetím na 4 branky z kuželů 1 proti 1. Po 8 minutách si hráči vyměnili hřiště, aby si postupně zahráli všechny 3 podoby fotbalu.

Každé družstvo mělo 10–12 hráčů, aby se kluci mohli průběžně střídat. Nejprve se střetla družstva FŠ a Jihlavy, po krátkém odpočinku Jihlavy a Brna a po té Brno s Třebíčí. Nehrálo se o pořadí do tabulky, o poháry, odměny pro nejlepší hráče či klubovou prestiž. Přesto všichni hráli s velkým zaujetím a podporou občas i tleskajících rodičů. Padlo spoustu gólů, které nikdo nepočítal. Odpadlo zapisování výsledků. 

Nebylo třeba rozhodčích, spíše rodičů ochotných pomáhat trenérům dávat do hry další míče. Na třetím hřišti klukům dokonce nevadil v několika případech ani nestejný počet hráčů, klidně a s chutí obehrávali i vlastní spoluhráče, jak si sami zvolili. Na všech hřištích byli všichni v pohybu a řešili zajímavé fotbalové úkoly vyžadující pozornost, rychlou reakci, přemýšlení a prostorově správnou orientaci.

*Luděk Procházka, trenér fotbalové školičky FŠ Třebíč*