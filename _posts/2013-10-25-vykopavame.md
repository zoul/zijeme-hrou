---
title: Vykopáváme
layout: blog-post
---

Žijeme hrou je projekt, který chce přispívat ke smysluplnějšímu sportu. Ke sportu, ve kterém se na první místo vrací prožitek sportovce, zábava a osobní rozvoj. Ke sportu, který nám pomáhá dojít ke zdravější společnosti.

Počátky projektu sahají několik let zpátky do fotbalového klubu [FC Boskovice][fcb], kde jsme se společně s [FŠ Třebíč][fst] snažili o lepší pojetí fotbalu, ve kterém by například trenér „nezatěžoval“ hráče svými zkušenostmi, ale pomáhal jim objevit fotbal jejich vlastní cestou. Ve kterém by kvalitní sportovní výkony byly výsledkem hráčské chuti, nikoliv rodičovských ambicí nebo trenérského tlaku.

Chtěli jsme také, aby byl fotbal přirozeně zapojený do širšího společenského dění, do rodin všech hráčů, kam sport podle nás patří. Ještě pod hlavičkou FC Boskovice jsme proto poprvé uspořádali mezinárodní fotbalový turnaj [Boskovice dětem a rodinám][turnaj], na jehož čtvrtý ročník se dnes [můžete začít hlásit][prihlaska].

Od klubu FC Boskovice jsme se časem osamostatnili a výsledkem je tento web, na kterém bychom ve svých plánech chtěli pokračovat.

[fcb]: http://www.fcboskovice.cz
[fst]: http://www.fstrebic.cz
[turnaj]: /souteze/boskovice/
[prihlaska]: http://goo.gl/4DiKyp