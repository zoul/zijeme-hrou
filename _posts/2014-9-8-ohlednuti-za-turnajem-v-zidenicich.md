---
title: Premiéra turnaje Žijeme hrou v Židenicích
layout: blog-post
---

Vydařené počasí, skvěle připravené hřiště a přátelská atmosféra: to byla ideální kulisa 25 fotbalových utkání, ve které si fotbalovou zábavu užilo více než 100 mladých fotbalových nadějí.

Premiérový miniturnaj Žijeme hrou, konaný na hřišti ČAFC Židenice, hostil v sobotu 23. srpna 11 týmů z Brna a blízkého okolí. V dopoledním bloku své zápasy sehráli kluci a holky U12, za účasti týmů ČAFC Židenice 2011, FKM Kahan, FC Ivančice, RAFK Rajhrad a výběru Žijeme hrou. K vidění bylo množství fotbalových akcí a krásných gólů. Odpolední blok patřil hráčům U11 – kromě domácích ČAFC Židenice se turnaje zúčastnila dvě družstva FC Zbrojovky Brno, SK Líšně, FC Svratky Brno a FC Boskovice.

<img class="fit-width" src="/blog/img/zidenice.jpg" alt="">

Domácká atmosféra a fotbal nesvázaný taktikou přinesl spoustu radosti nejen fotbalovému potěru, ale i rodičům, fotbalovým trenérům a dalším sportovním nadšencům a splnil tak hlavní cíl, kterým je radost z pohybu a radost ze hry.