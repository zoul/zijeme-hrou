---
title: "Prošlapáváme cestu: Žijeme hrou na Slovensku"
---

Ve dnech 12.–14. května 2014 se zástupci projektu Žijeme hrou a Fotbalové školy Třebíč (Luděk Procházka, Jiří Vorlický, Martin Daněk) v rolích lektorů zúčastnili trenérských workshopů ve třech vyhlášených fotbalových akademiích – Prešově, Ružomberku a Žilině.

Workshop pod názvem *Výchova mladých fotbalových nadějí* se zaměřoval na nové trendy v oblasti přípravy fotbalistů s hlavním důrazem na mentální stránku učení a výkonu. Jeho nedílnou součástí byla prezentace komplexního programu budoucnosti, programu He-Art. Stalo se tak na  základě pozvání pořadatele, mentálního trenéra Miroslava Mackulina, a s podporou předsedy Slovenského fotbalového svazu, J. Kovačika.

<img src="/blog/img/slovensko-1.jpg" alt="Martin Daněk (v červeném) s Jiřím Vorlickým diskutují s trenéry" class="img-responsive">

Na každém workshopu probíhala nejdříve teoretická a poté praktická část, kde si trenéři vyzkoušeli roli hráčů pod různými způsoby vedení a učení („tradiční“ styl versus program He-Art a koučování). Jak už se stalo zvykem, každý náš workshop byl jiný :-) Nicméně lze najít společné prvky, a to zejména ve výstupu, který si trenéři ze semináře odnesli. Nejčastěji se objevovala tato slova:

* „Je to úplně něco jiného, než nás celý život učili, ale dává to velký smysl.“

* „Musíme se hodně zamyslet nad tím, jak svoji práci děláme teď a jak bychom ji dělat mohli.“

* „Moc tomu zatím nerozumím, bylo to krátké, ale cítím, že to je správná cesta.“

* „Otevřelo mi to oči v pohledu na jednotlivce a individualitu hráče.“

* „Budeme hráčům dávat mnohem více svobody a autonomie, protože evidentně pak jejich učení může být rychlejší.“

* „Spousta toho, co v současné době děláme, hráče brzdí, i když se jim hrozně snažíme pomáhat.“

Dala by se vypsat spousta dalších postřehů od trenérů všech věků a kategorií, včetně bývalých ligových hvězd a reprezentantů.

Hlavní poznání pro nás je, že (stejně jako v ČR) trenéři opravdu chtějí pomáhat svých svěřencům v jejich lidském a sportovním rozvoji, baží po informacích a poznání. Program He-Art začíná být vnímám opravdu jako program budoucnosti. Na Slovensku by se mohl stát součástí vzdělávání trenérů na UEFA licencích, a co u nás? :-)

Za Žijeme hrou a FŠ Třebíč  
Martin, Jirka, Luděk